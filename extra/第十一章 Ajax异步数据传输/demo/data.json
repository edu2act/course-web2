[{
  "title": "帝京篇十首 一",
  "content": "秦川雄帝宅，函谷壮皇居。|绮殿千寻起，离宫百雉余。|连甍遥接汉，飞观迥凌虚。|云日隐层阙，风烟出绮疏。",
  "authors": "太宗皇帝"
}, {
  "title": "帝京篇十首 二",
  "content": "岩廊罢机务，崇文聊驻辇。|玉匣启龙图，金绳披凤篆。|韦编断仍续，缥帙舒还卷。|对此乃淹留，欹案观坟典。",
  "authors": "太宗皇帝"
}, {
  "title": "帝京篇十首 三",
  "content": "移步出词林，停舆欣武宴。|雕弓写明月，骏马疑流电。|惊雁落虚弦，啼猿悲急箭。|阅赏诚多美，于兹乃忘倦。",
  "authors": "太宗皇帝"
}, {
  "title": "帝京篇十首 四",
  "content": "鸣笳临乐馆，眺听欢芳节。|急管韵朱弦，清歌凝白雪。|彩凤肃来仪，玄鹤纷成列。|去兹郑卫声，雅音方可悦。",
  "authors": "太宗皇帝"
}, {
  "title": "帝京篇十首 五",
  "content": "芳辰追逸趣，禁苑信多奇。|桥形通汉上，峰势接云危。|烟霞交隐映，花鸟自参差。|何如肆辙迹？万里赏瑶池。",
  "authors": "太宗皇帝"
}, {
  "title": "帝京篇十首 六",
  "content": "飞盖去芳园，兰桡游翠渚。|萍间日彩乱，荷处香风举。|桂楫满中川，弦歌振长屿。|岂必汾河曲，方为欢宴所。",
  "authors": "太宗皇帝"
}, {
  "title": "帝京篇十首 七",
  "content": "落日双阙昏，回舆九重暮。|长烟散初碧，皎月澄轻素。|搴幌玩琴书，开轩引云雾。|斜汉耿层阁，清风摇玉树。",
  "authors": "太宗皇帝"
}, {
  "title": "帝京篇十首 八",
  "content": "欢乐难再逢，芳辰良可惜。|玉酒泛云罍，兰殽陈绮席。|千锺合尧禹，百兽谐金石。|得志重寸阴，忘怀轻尺璧。",
  "authors": "太宗皇帝"
}, {
  "title": "帝京篇十首 九",
  "content": "建章欢赏夕，二八尽妖妍。|罗绮昭阳殿，芬芳玳瑁筵。|珮移星正动，扇掩月初圆。|无劳上悬圃，即此对神仙。",
  "authors": "太宗皇帝"
}, {
  "title": "帝京篇十首 十",
  "content": "以兹游观极，悠然独长想。|披卷览前踪，抚躬寻既往。|望古茅茨约，瞻今兰殿广。|人道恶高危，虚心戒盈荡。|奉天竭诚敬，临民思惠养。|纳善察忠谏，明科慎刑赏。|六五诚难继，四三非易仰。|广待淳化敷，方嗣云亭响。",
  "authors": "太宗皇帝"
}, {
  "title": "饮马长城窟行",
  "content": "塞外悲风切，交河冰已结。|瀚海百重波，阴山千里雪。|迥戍危烽火，层峦引高节。|悠悠卷斾旌，饮马出长城。|寒沙连骑迹，朔吹断边声。|胡尘清玉塞，羌笛韵金钲。|绝漠干戈戢，车徒振原隰。|都尉反龙堆，将军旋马邑。|扬麾氛雾静，纪石功名立。|荒裔一戎衣，灵台凯歌入。",
  "authors": "太宗皇帝"
}, {
  "title": "执契静三边",
  "content": "执契静三边，持衡临万姓。|玉彩辉关烛，金华流日镜。|无为宇宙清，有美璇玑正。|皎佩星连景，飘衣云结庆。|戢武耀七德，升文辉九功。|烟波澄旧碧，尘火息前红。|霜野韬莲剑，关城罢月弓。|钱缀榆天合，新城柳塞空。|花销葱岭雪，縠尽流沙雾。|秋驾转兢怀，春冰弥轸虑。|书绝龙庭羽，烽休凤穴戍。|衣宵寝二难，食旰餐三惧。|翦暴兴先废，除凶存昔亡。|圆盖归天壤，方舆入地荒。|孔海池京邑，双河沼帝乡。|循躬思励己，抚俗愧时康。|元首伫盐梅，股肱惟辅弼。|羽贤崆岭四，翼圣襄城七。|浇俗庶反淳，替文聊就质。|已知隆至道，共欢区宇一。",
  "authors": "太宗皇帝"
}, {
  "title": "正日临朝",
  "content": "条风开献节，灰律动初阳。|百蛮奉遐賮，万国朝未央。|虽无舜禹迹，幸欣天地康。|车轨同八表，书文混四方。|赫奕俨冠盖，纷纶盛服章。|羽旄飞驰道，钟鼓震岩廊。|组练辉霞色，霜戟耀朝光。|晨宵怀至理，终愧抚遐荒。",
  "authors": "太宗皇帝"
}, {
  "title": "幸武功庆善宫",
  "content": "寿丘惟旧迹，酆邑乃前基。|粤予承累圣，悬弧亦在兹。|弱龄逢运改，提剑郁匡时。|指麾八荒定，怀柔万国夷。|梯山咸入款，驾海亦来思。|单于陪武帐，日逐卫文{木|囟/比}。|端扆朝四岳，无为任百司。|霜节明秋景，轻冰结水湄。|芸黄遍原隰，禾颖积京畿。|共乐还乡宴，欢比大风诗。",
  "authors": "太宗皇帝"
}, {
  "title": "重幸武功",
  "content": "代马依朔吹，惊禽愁昔丛。|况兹承眷德，怀旧感深衷。|积善忻馀庆，畅武悦成功。|垂衣天下治，端拱车书同。|白水巡前迹，丹陵幸旧宫。|列筵欢故老，高宴聚新丰。|驻跸抚田畯，回舆访牧童。|瑞气萦丹阙，祥烟散碧空。|孤屿含霜白，遥山带日红。|于焉欢击筑，聊以咏南风。",
  "authors": "太宗皇帝"
}, {
  "title": "经破薛举战地",
  "content": "昔年怀壮气，提戈初仗节。|心随朗日高，志与秋霜洁。|移锋惊电起，转战长河决。|营碎落星沈，阵卷横云裂。|一挥氛沴静，再举鲸鲵灭。|于兹俯旧原，属目驻华轩。|沈沙无故迹，减灶有残痕。|浪霞穿水净，峰雾抱莲昏。|世途亟流易，人事殊今昔。|长想眺前踪，抚躬聊自适。",
  "authors": "太宗皇帝"
}, {
  "title": "过旧宅二首 一",
  "content": "新丰停翠辇，谯邑驻鸣笳。|园荒一径断，苔古半阶斜。|前池消旧水，昔树发今花。|一朝辞此地，四海遂为家。",
  "authors": "太宗皇帝"
}, {
  "title": "过旧宅二首 二",
  "content": "金舆巡白水，玉辇驻新丰。|纽落藤披架，花残菊破丛。|叶铺荒草蔓，流竭半池空。|纫珮兰凋径，舒圭叶翦桐。|昔地一蕃内，今宅九围中。|架海波澄镜，韬戈器反农。|八表文同轨，无劳歌大风。",
  "authors": "太宗皇帝"
}, {
  "title": "还陕述怀",
  "content": "慨然抚长剑，济世岂邀名。|星旗纷电举，日羽肃天行。|遍野屯万骑，临原驻五营。|登山麾武节，背水纵神兵。|在昔戎戈动，今来宇宙平。",
  "authors": "太宗皇帝"
}, {
  "title": "入潼关",
  "content": "崤函称地险，襟带壮两京。|霜峰直临道，冰河曲绕城。|古木参差影，寒猿断续声。|冠盖往来合，风尘朝夕惊。|高谈先马度，伪晓预鸡鸣。|弃\uD858\uDE21怀远志，封泥负壮情。|别有真人气，安知名不名。",
  "authors": "太宗皇帝"
}]